

TAMKin raportti hallitusohjelman osaaminen ja koulutus –kokonaisuuden kärkihanketta edistävistä toimenpiteistä 

A. Opiskelijavalintojen uudistaminen
1) Korkeakoulutasoinen ja alakohtainen valintakoemenettelyjen kehittäminen

TAMK on osallistunut aktiivisesti Arenen alakohtaisten työryhmien työskentelyyn ja sitä kautta valintakoemenettelyjen kehittämiseen. Tavoitteena on valintamenettelyihin liittyvien prosessien yksinkertaistaminen ja niihin sisältyvän runsaan työn vähentäminen. Haaste TAMKin osalta on suuret hakijamäärät. TAMK on valinnoissaan noudattanut Arenen valintaperustesuositusta.

Kulttuurialalla TAMK on mukana Arenen koulutusalakohtaisessa ryhmässä, jonka tavoitteena on yhtenäistää valintamenettelyjä. Tässä vaiheessa prosessi on kesken ja alan työryhmä kokoontuu jatkamaan työtä helmikuun loppupuolella.

SOTE-alan valintojen vastuukorkeakouluna TAMK on ollut tärkeässä roolissa valintaperusteiden ja käytäntöjen kehittämisessä. Alalle on vuosittain ollut kaikkiaan n. 50 000 hakijaa, mutta hakukohteiden ja ammattikorkeakoulujen välillä on selkeät erot myös hakijamäärissä, mikä tekee yhtenäisten käytäntöjen kehittämisen haasteelliseksi. TAMK on osallistunut vuonna 2015 tiiviisti alan sähköisen esivalintakokeen kehittämiseen, joka otetaan käyttöön vuonna 2016. Se korvaa tässä vaiheessa kalliiksi ja toisen asteen uudistuksen jälkeen hankalaksi osoittautuneen todistusarvosanojen käytön esivalinnassa. TAMK on ollut myös tiiviisti mukana sairaanhoitajakoulutukseen kehitteillä olevan uudenlaisen valintakokeen kehittämisessä (Suvake-hanke). Kehittämistyöhön osallistuvat myös SAMK, Saimia AMK, SeAMK, Turun yliopisto ja Sairaanhoitajaliitto. Valintakoe pilotoidaan syksyllä 2016 ja TAMK on mukana pilotoinnissa.

Tekniikan alalla koko maassa on käytössä yhteinen valintakoe ja yhdessä on käynnistetty myös valintaperusteiden kehittämistyö. TAMK on osaltaan arvioinut kehittämistarpeita ja arvioinnin perusteella ammatillisen toisen asteen väylää tulevat ja lukiotaustaiset haluttaisiin kiintiöidä omiksi kiintiöikseen, jolloin he eivät kilpailisi opiskelupaikasta samassa valintajonossa. Lukiotaustaisten hakijoiden osalta tavoitteena on testata suoravalintaa ilman valintakoetta ylioppilastodistuksen perusteella.

Liiketalouden koulutuksessa TAMK on tehnyt valintakokeet (vuodesta 2011) koko Suomen liiketalouden koulutuksiin. Vuodesta 2017 alkaen valintakokeiden valmisteluvastuu siirtyy kolmen AMKin verkostolle ja samalla valintakokeen rakennetta on tarkoitus uudistaa ja kehittää. Liiketalouden koulutuksen suuren hakijamäärän vuoksi esim. haastattelua ei ole katsottu mahdolliseksi toteuttaa. Haasteena alalla on, että valintamenettelyin pystyttäisiin valitsemaan koulutukseen sopivat ja motivoituneet opiskelijat. Valintakokeeseen kutsuttavien määrän rajaaminen voisi edesauttaa opiskelijavalintaa ja silloin valintakoettakin voisi käyttää monipuolisemmin.

TAMKissa Yrittäjyyden ja tiimijohtamisen koulutukseen on käytössä ollut oma valintakoe. Siihen sisältyy ennakkotehtävä, jossa hakijat tekevät lyhyen myyntivideon itsestään. Ennakkotehtävän perusteella hakijat kutsutaan valintakokeeseen. 

TAMK on ollut tiiviisti mukana Marata-alan valtakunnallisessa työryhmässä, joka kehittää vuosittain yhteistä valintakoetta saadun palautteen perusteella. 

Ammatillisen opettajankoulutuksen valinnoissa valintaperusteet ja valintaan liittyvät menettelyt on laadittu yhdessä ko. opetusta antavien ammattikorkeakoulujen kanssa. Tavoitteena on ollut myös yksinkertaistaa ko. prosessia. Arviointia on vuosittain tehty valintaprosessista ja valittujen profiileista. Arviointiin liittyvät raportit on käsitelty AOKien johtajien kokouksissa. 

Vieraskielisen koulutuksen hakumenettelyt on koettu haasteelliseksi, koska tällä hetkellä alakohtaiset työryhmät huolehtivat myös vieraskielisen koulutuksen valintaperusteista. Tässä yhtenäisten alasta riippumattomien käytäntöjen kehittäminen olisi paikallaan.

Kehittämistä on todettu vaativan myös EU ja ETA -alueiden ulkopuolelta tulevien opiskelijoiden hakuprosessi. Tätä prosessia on tarve uudistaa niin, että em. hakijoiden valinnat ovat valmiina jo tammikuussa syksyllä alkavien opintojen osalta. 

- 
2) Mitä toimenpiteitä korkeakoululla on siirto-opiskelijoiden sekä alan tai koulutuksen vaihtajien valintamenettelyjen kehittämiseksi
TAMKissa siirto-opiskelijoiksi hakijoita on runsaasti ja menettelyt tällä hetkellä toimivat hyvin.
Sosiaali- ja terveysalalla siirto-opiskelijoiden haku siirtyy keväällä 2016 Opintopolku.fi-palveluun. Siirtohaussa opiskelija vaihtaa voimassa olevan opiskeluoikeutensa saman tai läheisen alan opintoihin toiseen korkeakouluun tai saman alan tai läheisen alan opintoihin omassa korkeakoulussa. Tällä hetkellä on meneillään prosessi, jossa määritellään valintaperusteita ja sitä mistä koulutuksesta/tutkinnosta siirrot voidaan tehdä suoraan.

Marata-alalla siirto-opiskelijoiden ja alan vaihtajien osalta on käytetty haastattelua ja arviointien mukaan käytäntö toimii hyvin. 
Liiketaloudessa käytössä siirto-opiskelijoiden osalta on haastattelu. Opintomenestys ja haastattelu ovat arviointien mukaan toimineet hyvin opiskelijavalinnassa.


3) Onko korkeakoulussa käynnissä valintakokeisiin liittyvää tutkimusta tai valintamenettelyihin liittyvää arviointia?
TAMK on mukana SOTE-alan vastuukorkeakouluna kehittämässä valintakoemenettelyjä. Keväällä 2016 haettiin rahoitusta Valtioneuvostolta Osaaminen ja koulutus -haun yhteydessä SOTE-alan esivalintakokeen prosessin tutkimiseksi. Hanketta koordinoi Itä-Suomen yliopisto. Samoin SOTE-alan esivalintakokeen kehittämiseen sisältyy tutkimus, jossa erityinen kohde on esivalinnan matematiikkaosio. Alan esivalintakokeen menettelyjä ja onnistumista on tarkoitus arvioida myös kokonaisuudessaan. Tarkempi suunnitelma on tällä hetkellä tekeillä. Syksyllä 2016 toteutettavaan Suvake-hankeen pilotointiin on tavoitteena liittää tutkimus pilotointiin osallistuvissa ammattikorkeakouluissa. TAMK on mukana tutkimuksessa.

Kulttuurialalla Arenen alakohtainen ryhmä on myös sopinut, että koulutusalalla tehdään valintakokeiden vaikuttavuutta (panos-tuotos-suhde) koskeva tutkimus.


B) Toisen asteen koulutuksen ja korkea-asteen koulutuksen välisen yhteistyön lisääminen

4) Vakiintuneet ja toimivat yhteistyökäytännöt toisen asteen oppilaitosten ja koulutuksen järjestäjien kanssa?

Viimeisen kymmenen vuoden aikana TAMKin ja toisen asteen toimijoiden kanssa on vakiintunut ns. LAM-yhteistyö, joka toimii hyvin. Yhteistyön tavoitteena on tietoisuuden lisääminen koulutusten tuottamasta osaamisesta, hyväksilukukäytäntöjen kehittäminen, opintopolkujen sujuvoittaminen, yhteistyömahdollisuuksien tunnistaminen ja yhteisten oppimisympäristöjen hyödyntäminen. Yhteistyön koordinoimiseksi on vuosittain järjestetty yhteinen seminaari, jossa on pohdittu yhteisiä ajankohtaisia teemoja ja yhteistyön konkreettista toteutusta. Syksyn 2015 seminaarissa esillä oli toisen asteen koulutuksessa tapahtuneet muutokset sekä uudet opetussuunnitelmat, uusi opettajuus ja ohjauksellinen opettajuus, autenttinen työ ja oppiminen – työn opinnollistaminen.

Tekniikan alan koulutuksessa vakiintuneita käytäntöjä on opetuksen ja oppimisympäristöjen yhteiskäytössä. Yhteistyötä toisen asteen kanssa tehdään mm. fysiikan ja kemian laboratoriotöiden toteutuksessa (2op). Opintoja on tarjottu avoimen AMK:n kautta erityisesti lukiolaisille. Opettajina ovat toimineet sekä TAMKin että lukioiden opettajat. Mekaniikka-opintojaksoa (3op) on tarjottu lukiolaisille ja ammatilliselle toiselle asteelle. 

Ammatillisen toisen asteen ja Pirkanmaan Protopaja -verkoston puitteissa on vakiintunutta toimintaa työpajaympäristöjen yhteiskäytön osalta. Lentokonetekniikan opetuksessa on vuosia tehty yhteistyötä Sastamalan koulutuskuntayhtymän Mänttä-Vilppulan lentokonetekniikan oppimisympäristöissä. Yhteistyö on käynnistynyt myös Tredun Pirkkalassa toimintansa käynnistävän lentokonetekniikan oppimisympäristön kanssa. Edelleen vakiintunutta yhteistyötä tehdään tuotantotekniikan opiskelussa Fastems Oy:n Training Center oppimisympäristöissä, joissa mukana ovat Tredu ja TTY. Talotekniikan opiskelussa TAMK käyttää yhteisiä oppimisympäristöjä ja toteuttaa yhteistä työpajatoimintaa Tredun ja Tampereen aikuiskoulutuskeskuksen kanssa. TAMKin sähkötekniikan opiskelijat puolestaan opiskelevat useassa eri vaiheessa Tampereen aikuiskoulutuskeskuksen sähköverkkoalan opetukseen suunnitellussa oppimisympäristössä. TAMK on osallistunut myös ko. ympäristön suunnitteluun.

Kulttuurialalla Projektiyhteistyötä tehdään Tredun Mediapoliksen yksikön kanssa. Tampereen elokuvajuhlien Filkkaristudio-monikameratuotanto on esimerkki yhteisestä projektista. Lisäksi Tredun kanssa on yhteinen tuotantokaluston hallintajärjestelmä ja kalustovarasto. Uusia yhteistyömalleja on suunniteltu yhdessä Mediapolis-toimijoiden kanssa. Suunnitteilla on mm. yhteisiä tapahtumia ja 7.4.2016 järjestetään mm. rekrytapahtuma ja seminaari. 

Musiikin koulutuksella on kiinteä yhteistyö Tampereen konservatorion toisen asteen koulutuksen kanssa. Yhteistyötä toisen asteen kanssa on kehitetty jo vuodesta 1997 alkaen. Koulutukset toimivat samoissa tiloissa hyödyntäen yhteistä välineistöä. Toimintaympäristöstä ja yhteistyömuodosta käytetään nimitystä Tampereen Musiikkiakatemia, jonka johtoryhmässä on edustus molemmista organisaatioista. Musiikkiakatemia-yhteistyön puitteissa toteutuu koulutusproduktio- ja konserttitoimintaa. Yhteistyö mahdollistaa alan koulutukselle välttämättömän orkesteritoiminnan järjestämisen. Orkestereihin osallistuu opiskelijoita eri koulutusasteilta. Opetusta ostetaan ja myydään TAMKin musiikin koulutuksen ja Tampereen konservatorion välillä puolin ja toisin, mikä on otettu huomioon molempien organisaatioiden vakanssirakenteen suunnittelussa. Yhteistyö toisen asteen (ja taiteen perusopetuksen) kanssa muodostaa musiikin koulutukselle volyymiltaan toimivan kokoisen toiminnallisen yksikön.

Musiikkiakatemia-yhteistyön käytäntöjä kehitetään edelleen saadun palautteen pohjalta. 

Musiikkialalla toimii myös valtakunnallinen "musiikkialan ammatillisesti suuntautuneen koulutuksen yhteistyöfoorumi", jonka ohjausryhmässä on edustus eri koulutusasteilta taiteen perusopetuksesta yliopistoihin. TAMK on edustettuna ohjausryhmässä vuonna 2015 Arenen musiikin jaoston puheenjohtajuuden ja vuonna 2016 jaoston varapuheenjohtajuuden kautta. 

Terveysalalla on meneillään suunnitelma toteuttaa toisella asteella tiettyjä opintojaksoja TAMKin vaatimusten mukaisesti. 

TAMKin ammatillinen opettajankoulutus toimii tiiviissä yhteistyössä toisen asteen ammatillisen koulutuksen opettajien osaamisen kehittämiseksi. Viime vuosina on kehitetty ns. kehittämiskoulumallia, jossa opettajankoulutuksessa olevat opettajat ovat toteuttaneet oman organisaationsa kehittämistyötä osana opintojaan. Tätä toimintaa kehitetään edelleen jatkuvan arvioinnin kautta. Ammatillinen opettajankoulutus toimii oman tutkimus- ja kehittämistoimintansa kautta tiiviisti ammatillisen toisen asteen kanssa ja yhteistyössä kehitetään monenlaisia uusia yhteistyömalleja. 

Toisen asteen kanssa yhteistyötä on tehty myös 2000-luvun alkupuolelta saakka eOppimisen klusterissa. Siihen kuuluvat tamperelaiset korkeakoulut ja toisen asteen kouluttajat. Yhteinen eOppimista ja opettajien digitaalisia taitoja edistävä koulutus on ollut viime vuosien konkreettinen tuotos.

5) Valmisteilla olevat uudet yhteistyömallit

Meneillään on monia hankkeita, joiden tavoitteena on yhteistyömuotojen ja sujuvien opintopolkujen kehittäminen toisen asteen toimijoiden kanssa. TAMK on tavoitteellisesti kehittänyt TKI-toimintamalliaan sellaiseksi, että hankkeissa kehitetyt uudet hyväksi arvioidut toimintamallit otetaan myös käyttöön. 

TAMK toimii hankkeessa, jonka tavoitteena on edistää korkeakouluopiskelijoiden työllistymistä ja kestäviä koulutusvalintoja laadukkaamman uraseurantatiedon avulla. Tietoa hyödynnetään mm. opiskelemaan hakeutuvien ja AMK-opiskelijoiden uraohjauksessa. Mukana hankkeessa ovat Hämeen ammattikorkeakoulu, Opiskelun ja koulutuksen tutkimussäätiö Otus, Turun ammattikorkeakoulu, Jyväskylän ammattikorkeakoulu ja Oulun ammattikorkeakoulu.

Löydä sun juttu –hankkeessa tavoitteena on uudistaa yläkoulun ja ammatillisen oppilaitoksen toimintakulttuuria kohti osallistavuutta, yhteisöllisyyttä ja tiimioppimista. Hankkeessa pilotoidaan ja kehitetään toimintakäytäntöjä, joiden tavoitteena on, että 'kukaan ei putoa'. Hanke käynnistyi 2015 ja päättyy 2017. Mukana ovat Ahlmanin ammattiopisto, Juhannuskylän koulu ja Kaarilan koulu.

Mm. uusia käytännön toimintamalleja opintojen nivelvaiheisiin kehitetään OOK - Oppimista ohjauksellisissa kohtaamisissa -hankkeessa, jossa koulutuksellisena painopisteenä on opettajien ja ohjaajien ohjausosaamisen kehittäminen. Hankkeessa mallinnetaan uudenlaisia kohtaamisen tapoja, joita osallistujat voivat soveltaa omassa opetus- ja ohjaustyössään. Mukana ovat perusaste, lukiokoulutus, ammatillinen toinen aste ja ammatillinen aikuiskoulutus. Hanke alkoi 2015 ja päättyy 2016.

Tutkesta toimintaan -hanke on suunnattu tukemaan toisen asteen ammatillisen tutkintojärjestelmän uudistamisen toimeenpanoa. Lähtökohtina ovat osaamisperusteisuus, työelämäyhteistyö, oppimisen ja osaamisen arviointi, joustavat opintopolut ja opiskelijoiden ohjaaminen sekä uudenlainen johtaminen uusissa rakenteissa. Hanke toteutetaan valtakunnallisesti alueellisina koulutuksina, jotka on suunniteltu ammatillisten opettajakorkeakoulujen yhteistyönä.


6)  Muut kuin avoimen korkeakouluopetuksen mahdollisuudet toisen asteen opiskelijoille osallistua TAMKin opintotarjontaan, ja toisen asteen opiskelijoiden huomioon otto avoimen tarjonnassa ja toteuttamisessa

TAMKin ja toisen asteen LAM-yhteistyön tuloksena on kehitetty mahdollisuuksia toisen asteen opiskelijoille osallistua TAMKin koulutuksiin. Konetekniikan opiskelussa on jo useita vuosia toteutettu yhteisiä materiaali- ja valmistustekniikan laboraatioita yhdessä Tredun opiskelijoiden kanssa. Opinnot on hyväksiluettu konetekniikan opintoihin opiskelijan jatkaessa ammattikorkeakouluopintoihin. 
ICT-alalla toteutetaan ohjelmointiin liittyviä kerhoja, jotka hyväksi luetaan AMK-opintoihin.

TAMKin avoimessa AMKissa on tarjolla runsaasti erityisesti ammattikorkeakoulun koulutusten 1. vuoden opintoja. Näiden opintojen tarjontaa ja merkitystä ammattikorkeakoulun tutkintoon hyväksiluettavina opintoina on markkinoitu toiselle asteelle suunnattujen infojen yhteydessä. Osa näistä opinnoista on tarjolla myös KOROTA-sivulla (korkeakoulutasoisia opintoja Tampereen seudun toisen asteen opiskelijoille). 


7) Millaisia muita toimenpiteitä tavoitteen edistämiseksi pitäisi tehdä

Toisen asteen ja korkeakoulujen yhteiset verkostot voisivat olla höydyllisiä mm. kunkin koulutusasteen osaamisvaatimusten tunnetuksi tekemiseksi. Vaatimusten näkyväksi tekeminen voisi mahdollistaa joustavien opintopolkujen kehittämisen.


C) Digitaaliset oppimisympäristöt, verkko-opetustarjonta ja digitaalinen koulutusyhteistyö

8) Onko korkeakouluilla yhteistä opetustarjontaa ja yhteistä oppimateriaalituotantoa? 

Digitalisaation edistäminen on yksi TAMKin strategian painopisteistä. TAMK on laatinut vuonna 2014 digi-alastrategian, joka koskee kaikkia toimintoja ja kaikkia toimijoita. Tavoitteena on, että digitalisaation edellyttämä muutos viedään läpi koko organisaation.

Vuoden 2016 budjettiin sisällytettiin 300 000 euroa asian edistämiseksi Tampereen ammattikorkeakoulussa. Tällä rahoituksella koulutusyksiköissä käynnistettiin digimentortoiminta tukemaan opettajia ottamaan käyttöön ko. mahdollisuuksia opetuksessaan. Osa rahoituksesta käytetään verkkopohjaisten opintojen kehittämiseen mukaan lukien myytäväksi tarkoitettujen opintojen kehittäminen. Näiden opintojen kehittämisessä yhteistyötä tehdään myös Tampere3-kumppaneiden kanssa. Henkilöstön osaamista digiajan osaamisen saavuttamiseksi tuetaan monin eri muodoin. 

Yhteistä oppimateriaalituotantoa on sekä korkeakoulujen kanssa että korkeakoulun sisällä. TAMKin strategiassa yhtenä tavoitteena on vuonna 2020 olla Suomen johtava monimuotoisia oppimisympäristöjä ja joustavia oppimismahdollisuuksia luova korkeakoulu. Tätä tukee mm. Kehittyvä pedagoginen osaaminen –painoalan toiminta, johon ammatillisen opettajankoulutuksen kehittämis- ja tutkimustyö tuo merkittävän osaamisen. Samoin Tampere3 yhteistyössä on tunnistettu laaja osaamispohja monimuotoisten joustavien modernia teknologiaa hyödyntävien oppimis- ja opetusmahdollisuuksien kehittämiseksi. 

Mitä tehdään yhdessä muiden korkeakoulujen kanssa?

TAMK on viime vuosina aktiivisesti hakeutunut hankkeisiin, joissa digitaaliset ratkaisut ja verkko-opetuksen kehittäminen on keskeistä. Osa hankkeista tukee uudenlaisten digitaalisten oppimis- ja opetusratkaisujen toteuttamista ja osassa kyse on yhteisistä oppimateriaalituotannoista. TAMK on myös hakenut jäsenyyttä European Association of Distance Teaching Universities -verkostosta (EADTU) kansainvälisen yhteistyön laajentamiseksi ko. alueella. TAMK on mukana seuraavissa yhdessä muiden korkeakoulujen kanssa toteutettavissa oppimateriaalituotannoissa: 

Vuonna 2015 käynnistyi 10 polkua -hanke, jossa kehitetään kaikille ammattikorkeakouluille yhteisiä ICT-alan perusosaamiseen liittyviä verkko-opintoja. TAMK koordinoi hanketta.

Keväällä 2016 kootaan yhteen TAMKin, TaY:n ja TTY verkko-opetustarjonta, joka on avointa kaikkien kolmen korkeakoulun opiskelijoille syksystä 2016. Yhteistyössä Tampere3 kumppaneiden kanssa kootaan yhteen myös kunkin käynnistämät opetuksen digi hankkeet. Tavoitteena on saada myös laaja yhteinen verkko-opetustarjonta.

TAMKin koordinoimassa eMenthe-projektissa tuotetaan yhdessä yhteistä oppimateriaalia Masters-tason koulutukseen mielenterveystyössä. Projekti käynnistyi 2014 ja päättyy 2016. Mukana ovat Trinity College Dublin, Högskolan i Halmstad, Hogeschool Utrecht, Turun ammattikorkeakoulu, Diakonia ammattikorkeakoulu ja University of Nottingham. 

TAMK koordinoi myös projektia Future Mathematcis, jossa matematiikan uudenlaisten ubiikkiteknologiaa hyödyntävien materiaalien lisäksi tutkitaan ko. oppimista. Hanke alkoi 2015 ja päättyy 2018. Mukana ovat Technical University of Civil Engineering, Bucharest, The Technical University of Madrid (UPM) ja
Slovak University of Technology in Bratislava(STU).

TAMKin koordinoimassa hankkeessa Higher Education Online: MOOCs the European Way kehitetään avointa eurooppalaista MOOC-yhteistyötä. Hanke pyrkii saavuttamaan kaikki yliopistot, korkeakoulut ja ammatilliset organisaatiot sekä edistämään ja helpottamaan MOOCien käyttöönottoa osana korkeakoulujen nykyaikaistamista Euroopassa.

nZEB-hankkeen päätavoitteena on, että alan toimijat osaavat tunnistaa nZEB-rakennusten haasteet ja tarjota yhteistoiminnallisesti aidosti vähän energiaa käyttäviä kokonaisratkaisuja. Hankkeessa syntyvästä aineistosta tehdään myös e-opiskelumateriaali. Mukana ovat Ekokumppanit Oy ja alan toimijoita. 

TAMK on partnerina kansaivälisessä University of Lincoln (UK) koordinoimassa OnCreate - Creative Processes in Online Collaboration-hankkeessa, joka alkoi 2015 ja päättyy 2017: Hanke on kohdennettu luoville aloille ja yksi osa hanketta keskittyy yhteisten opintojen toteuttamiseen ja arvioitiin. Muut hankkeeseen osallistuvat ovat Hochschule Magdeburg-Stendal, FH (Germany), Tampereen Yliopisto, UTA (Finland), University of Aalborg (Denmark), Fachhochschule Potsdam (Germany), Suleyman Demirel University, Faculty of Education (Turkey), Univerza V Ljubljani (Slovenia), Lapland University of Applied Sciences (Finland), International University of Applied Sciences ja CVJM-Hochschule (Germany.

TAMK on mukana Kajaanin AMKin koordinoimassa SeGaPu-hankkeessa, jossa tuotetaan uutta ja innovatiivista hyötypelialan koulutusta verkko-opintoina. Uusi opetus sitoo yhteen ICT-alan ja luovat alat kuten ohjelmistokehityksen, pelialan, designin ja palvelumuotoilun. Opetus jaetaan ja markkinoidaan hankkeessa räätälöitävien (VirtuaaliAMK/Tampereen AMK) digitaalisten alustojen kautta, jolloin sisältö tavoittaa esteettömästi opiskelijat ja opettajat koko Suomen alueella.
Mukana ovat KAMK, OAMK, Oulun yliopisto ja TAMKin koordinoima VirtuaaliAMK-verkosto. Suunnitteluyhteistyössä mukana on myös yrityksiä. Hanke toteutetaan ajalla 2015–2017.

TAMKin koordinoimassa AgileAmk -hankkeessa kehitetään tutkinto-opetuksen osien räätälöintiin perustuva uudentyyppinen ketterä täydennyskoulutusmuoto (AgileAMK-malli), jossa tutkintokoulutuksen osia jalostetaan ja täydennetään tarjottavaksi avoimesti kaikille opiskeltavaksi. Tällöin pystytään nopeasti ja joustavasti vastaamaan yhteiskunnan osaamistarpeisiin. Hankkeessa kehitetäänMOOC –pilottikurssit, joita tuotetaan aihealueelle: lähes nollaenergiarakentaminen ja kestävät energiaratkaisut. Hankkeessa ovat mukana Arcada, Centria, Haaga-Helia. KAMK, OAMK, LAMK, TUAMK ja SAMK. Hanke toteutuu ajalla 2015–2018.

Vuonna 2015 TAMK on myös yhdessä Sanoma Pron kanssa kehittänyt synnytyksenhoidon opetteluun tarkoitetun oppimispelin, Baby Bakeryn. Pedagogiikasta ja käsikirjoituksesta vastasivat kolme TAMKin kätilö- ja lastenhoitotyön lehtoria, pelisuunnittelusta ja -tuotannosta neljä Tiko Gamesin opiskelijaa ja lehtori. Testaukset ja pilotointi tehtiin hoitotyön- ja pelituotannon opiskelijoiden ja opettajien kanssa.

TAMKissa on kehitetty myös Mediansan infektio-osasto -oppimispeli. Sitä käytetään TAMKin sairaanhoitajakoulutuksessa, mutta se on tarjolla myytävänä tuotteena opetusmenetelmäksi myös muille sairaanhoitajia kouluttaville korkeakouluille sekä sairaanhoitajien täydennyskoulutukseen.

TAMKin ja WordDrive Oy:n yhteistyönä on kehitetty oppimateriaali tukimuodoksi anatomian oppimisen tehostamiseksi luiden ja lihasten opiskelussa.  
	

9) Mitä toimenpiteitä korkeakoululla on avoimen (MOOC-tyyppisen) opetustarjonnan luomiseksi esimerkiksi toisen asteen opiskelijoiden käyttöön

TAMK on kahden viime vuoden aikana kehittänyt ns. polkuopintoja ammattikorkeakouluopintoihin halukkaille. Kun opiskelija on suorittanut 60 opintopistettä tutkintoon kuuluvia opintoja avoimessa ammattikorkeakoulussa, hänellä on mahdollisuus päästä suorittamaan AMK-tutkintoa. Näitä opintoja TAMKissa on kaikilla koulutusaloilla. Opinnoista osa on mahdollista suorittaa myös verkko-opintoina. 

Edellä kappaleessa C kuvatuissa meneillään olevissa hankkeissa tuotetut materiaalit ovat soveltuvin osin tarjolla myös toisen asteen opiskelijoille. 

Ensimmäiset varsinaiset MOOC-kurssit otettiin käyttöön vuonna 2015 ammatillisen opettajankoulutuksen kehittämänä. Tällä hetkellä arvioidaan ja kehitetään MOOC-tarjontaan liittyviä toimintakäytäntöjä.  


D) Opintojen ympärivuotistaminen

10) Kuinka laajasti korkeakoulussa on mahdollista suorittaa kesäopintoja? 

TAMKissa on viimeisten vuosien aikana tavoitteellisesti kehitetty kesäopintotarjontaa. Kesäopintotarjonta ja ympärivuotinen opiskelu on nostettu TAMKin strategiaan ja toimenpiteet strategian toimenpideohjelmaan. 

Kesällä 2015 opintotarjontaa oli 77 opintojaksototeutuksella yhteensä 272 opintopisteen verran. Näistä kokonaan verkossa opiskeltavia opintoja oli 9 opintojaksolla. 

Opintojen nopeuttamiseksi kesällä on järjestetty mm. yhteisiä intensiivikursseja opinnäytetyötä tekeville. Palautteen mukaan opinnäytetyön tukimenettely on ollut erittäin tehokas prosessin loppuun viemiseksi. Opetussuunnitelmien mukainen harjoittelu toteutuu terveysalaa lukuun ottamatta pääosin kesäopintoina. 

Tällä hetkellä tulevan kesän opintotarjonta on vielä suunnitteluvaiheessa, mutta tavoitteena on lisätä tarjottavien opintojen määrää. 

Muiden korkeakoulujen kanssa opintoja on järjestetty tähän saakka virtuaaliammattikorkeakoulu-verkoston kautta. Tällä hetkellä TAMK on mukana Turun ammattikorkeakoulun hankkeessa, jossa kehitettään portaalia Kesäopintotarjontaa varten.  


11)  Ilta ja viikonloppu opetus. MOOC opinnot ja muut verkkokurssit. Tenttiakvaario. Monipuolisten opintomahdollisuuksien kehittäminen

TAMKissa iltaopetus ja viikonloppuopetus toteutuu erityisesti monimuoto-opetuksissa. Monimuotokoulutusta on tällä hetkellä meneillään 12 tutkintoon johtavassa ohjelmassa TAMKin kaikilla koulutusaloilla. Ammatillisessa opettajankoulutuksessa, jossa tavoitteena on ollut tutkia ja kehittää ajasta ja paikasta riippumattomia opintoja, on kehitteillä kokonaan digitaalisiin mahdollisuuksiin perustuva ammatillinen opettajankoulutus. Ammatillisessa opettajankoulutuksessa opinnot toteutuvat iltaisin ja viikonloppuisin ja yksi toteutuksista on jo tällä hetkellä pääosin verkossa. 

Kokonaan verkossa toteutettavia opintoja on lukuvuonna 2015–2016 tarjottu yhteensä 234 op verran ja opintojakso toteutuksia on ollut 89.

TAMK on useita vuosia osallistunut aktiivisesti Exam-konsortioon, jossa on kehitetty tenttiakvaario toimintaa. Keväästä 2016 tenttiakvaario on myös kaikkien TAMKin koulutusten ja opiskelijoiden käytössä 

Monipuolisten opintomahdollisuuksien ja myös kesäopintomahdollisuuksien kehittäminen on yksi TAMKin strategian keskeinen toimenpide. Tavoitteeksi on asetettu, että jokaisessa koulutuksessa on vuonna 2018 mahdollista suorittaa vähintään 15 opintopistettä kesäopintoina. Tällä hetkellä jo edellä kuvatut verkko-opintojen kehittämishankkeet ovat osa tätä työtä. Samoin Tampere3-yhteistyössä 2016 syksystä lähtien on tavoitteena avata opiskelijoille mahdollisuudet opiskella tihettyjä opintoja kolmen korkeakoulun tarjonnasta. Osa opinnoista on myös verkko-opintoja ja kesällä suoritettavia opintoja. 

E) Muuta

12) Mitä muita toimenpiteitä on meneillään tai harkitaan työelämään siirtymisen nopeuttamiseksi?

TAMKissa on viime vuosina kehitetty erityisesti opintojen ohjauksen mallia, jonka tavoitteena on, että opiskelija saa tuen omalle oppimisprosessilleen. Opiskelijakokemus on TAMKissa nostettu keskeiseksi tutkimus- ja kehittämisteemaksi. Kehittämistyön tavoitteena on löytää keinoja, joilla opiskelijat kiinnittyvät paremmin opintoihinsa ja sitä kautta myös siirtyvät nopeammin työelämään. 
Yrittäjyysosaamisen nivominen osaksi opintoja on TAMKissa yksi keino tukea opiskelijoiden työllistymistä. Samoin ura- ja rekrytointitoiminnan kehittäminen Tampere3 yhteistyössä osaltaan tukee nopeampaa työelämään siirtymistä. 

TAMK koordinoi myös AMKista uralle ESR-hanketta, jonka tavoitteena on vahvistaa korkeakoulujen valmiuksia edistää opiskelijoidensa työllistymistä valtakunnallisella tasolla. Hanke on myös tiivis osa TAMKin toiminnan kehittämistä. Hankkeessa luodaan toimintamalleja uraseurantatiedon keräämiseen, vertailuun ja levittämiseen koko ammattikorkeakoulukentälle. Uraseurantaprosessi ja uraseurannasta kerättävän tiedon hyödyntäminen juurrutetaan osaksi ammattikorkeakorkeakoulujen opintoprosesseja, opiskelijapalveluita, koulutuksen suunnittelua ja osaamistarpeiden ennakointia. Uraseurannan kehittäminen tukee myös opintojen aikaisen ohjauksen osuvuutta ja laatua, mikä vaikuttaa suoraan opiskelijoiden valmistumisen tehostumiseen. Uraseurantatiedon systemaattinen kerääminen ja sen hyödyntäminen palvelevat nivelvaiheen toimijoita toisella asteella sekä koulutustarpeiden alueellista ja valtakunnallista ennakointia. 


1



	Raportti 	1 (11)
	
		
		19.2.2016


TAMPEREEN AMMATTIKORKEAKOULU
Kuntokatu 3, 33520 Tampere  |  www.tamk.fi  |  p. 03 245 2111


