Hallitusohjelman osaaminen ja koulutus -kokonaisuuden kärkihanketta 
kolme edistävät toimenpiteet 

 

A) Opiskelijavalintojen uudistaminen 

 

1. Mitä toimenpiteitä olette tekemässä korkeakoulutasoisesti ja alakohtaisesti 
valintakoemenettelyjen kehittämiseksi? Teettekö tässä korkeakoulujen välistä yhteistyötä? 

 

Opetus- ja kulttuuriministeriö myönsi Metropolialle vuosiksi 2015 - 2016 ammattikorkeakoulujen 
strategisen kehittämisen rahoituksen, jonka yhtenä tavoitteena on selkeyttää ja 
tarkoituksenmukaistaa valtakunnallisia valintaperustesuosituksia. 

 

Hankkeen pohjalta alkanut valtakunnallinen kehittämistyö käynnistyi keväällä 2015. 
Opintoasiainpäälliköiden verkosto koordinoi kehittämistyötä Metropoliasta käsin. Kehittämistyön 
pohjalta on esitetty valtakunnallinen valintaperustesuosituksen valmisteluun liittyvä uusi 
organisoitumismalli, joka on hyväksytetty ammattikorkeakoulujen rehtorineuvostossa (ARENE). 

 

Meneillään olevia kehittämiskohteita vuonna 2015 ja 2016 ovat mm. valtakunnallinen sosiaali-, 
terveys-, liikunta- ja kauneudenhoitoalan sähköinen esivalintakoe sekä tekniikan alan 
valtakunnallisen valintakokeen uudistaminen. 

 

Sosiaali-, terveys-, liikunta- ja kauneudenhoitoalan sähköisellä esivalintakokeella valitaan hakijat 
varsinaiseen valintakokeeseen. Esivalintakoe koskee alan amk-tutkintoon johtavan koulutuksen 
hakukohteita, jotka osallistuvat valtakunnalliseen opiskelijavalintayhteistyöhön. Sillä karsitaan 
varsinaiseen valintakokeeseen osallistuvien hakijoiden määrä suosituksen mukaan vähintään 
kaksinkertaiseksi hakukohteen aloituspaikkoihin nähden. Aikaisemmin esivalinta on toteutettu 
hakijoiden koulumenestyspisteiden perusteella, mikä muuttuneessa tilanteessa ei ole enää ollut 
mahdollista. Sosiaali- ja terveysalalla tehdään lisäksi yhteistyötä valintakokeen toisessa vaiheessa. 
Tutkintokohtaisissa valtakunnallisissa verkostoissa on käyty keskustelua toisen vaiheen sisällöstä. 
Muun muassa toimintaterapiakoulutuksen osalta on toista vaihetta osin yhtenäistetty. Tätä työtä on 
tarkoitus tiivistää niin, että päästäisiin kolmen vuoden päästä valtakunnallisiin tutkintokohtaisiin 
valintakokeisiin. 

Tekniikan alan valtakunnallista valintakoetta uudistetaan mittaamaan hakijoilta aiemminkin 
mitattujen matemaattisten taitojen lisäksi opiskelumotivaatiota ja alalle suuntautuneisuutta. 
Uudistettu koe otetaan käyttöön kevään 2016 yhteishaussa valtakunnalliseen valintayhteistyöhön 
osallistuvissa alan amk-tutkintoon johtavan koulutuksen hakukohteissa. 

Näillä uudistuksilla parannetaan hakijoiden yhdenvertaista kohtelua ja mahdollisuutta löytää oikea 
ala nopeammin sekä nopeutetaan siirtymistä toiselta asteelta korkeakouluun. 

Valintakokeiden sähköistäminen on tunnistettu ammattikorkeakouluissa yhtenä kehittämiskohteena. 
Ammattikorkeakoulujen on tarkoitus kartoittaa valintakokeiden sähköistämiseen liittyviä 
mahdollisuuksia niin ammattikorkeakoulujen välillä kuin myös yhdessä yliopistosektorin kanssa. 

2. Mitä toimenpiteitä korkeakoululla on siirto-opiskelijoiden sekä alan tai koulutuksen 
vaihtajien valintamenettelyiden kehittämiseksi? 

 

Yliopistojen ja ammattikorkeakoulujen välillä on perustettu työryhmä valmistelemaan yhteisiä 
suositusta valintamenettelyistä. Molempia sektoreita koskettavan siirto-opiskelijavalinnan 
suosituksen on tarkoitus tulla voimaan vuonna 2017. 


 

Opintoasiainpäälliköiden verkoston koordinoimana ammattikorkeakoulut ovat laatineet jo vuodelle 
2016 yhteisen siirto-opiskelijavalintoihin liittyvän suosituksen. 

 

Suosituksen pohjalta ammattikorkeakoulut pyrkivät järjestämään siirtohaut vuodesta 2016 lähtien 
yhteisten aikataulujen mukaisesti Opintopolku.fi-palvelussa. 

 

Siirtohakujen lisäksi ammattikorkeakoulut ovat suositusten mukaisesti tekemässä joustavampia 
valintoja myös ajatellen tutkinto-ohjelman/koulutusohjelman vaihtajia, joiden tutkintonimike ei 
vaihdu. 

 

3. Onko korkeakoulussa käynnissä valintakokeisiin liittyvää tutkimusta tai 
valintamenettelyihin liittyvää arviointia? 

 

Metropolia on osallistunut sairaanhoitajien valtakunnallisen valintakokeen tutkimus- ja 
kehittämistyöhön, johon liittyy tutkimus. 

 

B) Toisen asteen koulutuksen ja korkea-asteen koulutuksen välisen yhteistyön 
lisääminen 

 

4. Mitä vakiintuneita ja toimivia yhteistyökäytäntöjä korkeakoululla on toisen asteen 
oppilaitosten ja koulutuksen järjestäjien kanssa? 

 

Metropolian musiikin opetuksella on pitkät ja kiinteät yhteistyömuodot toisen asteen oppilaitosten 
kanssa mm. yhteisiä tiloja, instrumentteja, musiikkituotantoja, opetusta ja henkilökuntaa. Moni 
konservatoriosta valmistunut hakee Metropoliaan opiskelijaksi. Monelle Metropolian 
musiikkipedagogiikan opiskelijalle konservatoriot ovat luontevia paikkoja suorittaa osa 
työharjoittelustaan, ja usea heistä on myös valmistuttuaan työllistynyt konservatorioon. Metropolian 
ja PopJazz-konservatorion välistä yhteistyötä ollaan tiivistämässä edelleen Metropolian tulevalla 
kulttuurialan kampuksella Helsingin Arabiassa. Koko musiikinalan osalta yhteistyötä tukee tavoite 
siirtää kaikki Metropolian musiikin koulutus Arabianrantaan vuonna 2017. 

 

Helsingin kielilukion kanssa on käynnistetty yhteistyö painopisteenä avoin ammattikorkeakoulu 
(ensiapu ja koodaaminen). Sosiaali- ja terveysalan ja tekniikan alalla on tehty Amiedun kanssa 
yhteistyötä ja tarjottu koulutusta sekä mahdollisuutta yhteistentteihin, mikä tarjoaa väylää siirtyä 
ammattikorkeakouluopintoihin. Helsingin evankelisen opiston kanssa toteutetaan 
sopimuspohjaista koulutusyhteistyötä kulttuurituotannon alan opetuksessa avoimen korkeakoulun 
tarjonnan osana. Stadin ammattiopiston kanssa tehdään valtakunnallisen SOTE-perustutkinnon 
opetussuunnitelman kehittämistyötä yhdessä vuosien 2016 - 2017 aikana. Espoon kaupungin 
lukioiden kanssa on toistaiseksi voimassa oleva sopimus, jossa avoimen AMKin kautta lukiolaisille 
tarjotaan AMK-tutuksi opintojaksoa (2 op) Metropolian Leppävaaran toimipisteessä. 

 

5. Valmisteleeko korkeakoulu uusia yhteistyömalleja? 

 

Ammattiopisto Varian kanssa on meneillään suunnittelu- ja selvitystyö, jonka tarkoituksena on 
rakentaa Varian opiskelijoille joustavia polkuja toiselta asteelta ammattikorkeakouluun. Mallissa 
selvitetään jo toiselta asteelta (sähkötekniikka, konetekniikka, tietotekniikka, talotekniikka) syntyvää 
osaamista, jota voitaisiin suoraan hyödyntää ammattikorkeakouluopinnoissa. Malli on tarkoitus ottaa 
käyttöön syksystä 2016. Yhteisenä oppimisympäristönä hyödynnetään Vantaalla sijaitsevaa 
Turbiinia, jossa voidaan toteuttaa projekti- ja tiimioppimista. Kokeiluista on tarkoitus tehdä arviointia 
ja hyödyntää uutta laajempaa yhteistyötä suunniteltaessa. 


 

Kevään 2016 aikana Varian kanssa pilotoidaan luma-yhteistyön malleja. Tavoitteena on löytää 
toimintatapa, jolla Varian opiskelijat voivat suorittaa tekniikan ammattikorkeakouluopintoihin liittyviä 
luma-opintoja ammattikouluopintojen yhteydessä. Syksystä 2016 alkaen on tarkoitus tarjota 
ensimmäisen vuoden luma-opintoja Variaan. 

 

Maaliskuussa alkavissa TeiniMINNOtalkoot –hankkeissa (ESR: 16 -18) on kumppanina InnoOmnia. 
Tavoitteena on rakentaa ammatillisen koulutuksen polkua etenkin innovaatiokyvykkyyden 
kehittämisen merkeissä. Stadin aikuisopiston kanssa on käynnistetty yhteistyö summer schooliin 
liittyen painopisteenä avoin ammattikorkeakoulu. Koulutuskeskus Salpauksen kanssa on 
käynnistetty yhteistyö, jonka tavoitteena on päästä Salpauksen puitesopimustoimittajaksi. 

 

6. Tarjoaako korkeakoulu avoimen korkeakouluopetuksen lisäksi muita mahdollisuuksia 
toisen asteen opiskelijoilla on osallistua korkeakoulun tarjontaan, tai huomioidaanko toisen 
asteen opiskelijat avoimen tarjonnan suunnittelussa ja toteuttamisessa? 

 

Helsingin kaupungin opetusvirasto kanssa on käynnistetty yhteistyö avoimen ammattikorkeakoulun 
ympärille. Tavoitteena on laittaa kaupungin lukioiden tarjottimelle Metropolian opintoja syksystä 
2016 alkaen. 

 

Yhtenä uutena avauksena on tuottaa pääkaupunkiseudun lukioihin TOEFL-testin erikoiskurssi 5 op. 
Kurssi valmentaa TOEFL-kielitestiin, jota voi käyttää englannin kielen taidon osoittamiseen yli 9 000 
collegessa tai yliopistossa ympäri maailmaa. Kurssia tarjotaan avoimen väylän kautta, ja sen läpäisy 
sisältää yhden ilmaisen yrityksen varsinaisesti kielitestistä TOEFL-testikeskuksessa Bulevardilla. 

 

7. Millaisia muita toimenpiteitä tavoitteen edistämiseksi voitaisiin korkeakoulujen 
yhteistyössä tehdä? 

 

Yrityksiin ja työelämään liittyvää yhteistyötä ja hanketoimintaa voitaisiin tehdä systemaattisemmin 
aidoissa työelämäkontakteissa osaamisen kehittämiseksi ja opiskelijoiden metataitojen 
kehittymiseksi. Lisäksi ulkomaalaistaustaisten osalta voitaisiin tehdä tiiviimpää yhteistyötä, jotta 
opintopolut tulisivat joustavammiksi. 

 

Metropolian, Haaga-Helian ja Laurean muodostamassa strategisessa liittoumassa on toimenpiteitä 
yhteistyön edistämiseksi. 

 

C) Digitaaliset oppimisympäristöt, verkko-opetustarjonta ja digitaalinen 
koulutusyhteistyö 

 

8. Onko korkeakoululla yhteistä opetustarjontaa ja yhteistä oppimateriaalituotantoa? Mitä 
konkreettisesti aiotte tehdä yhdessä muiden korkeakoulujen kanssa? Millä aloilla, missä 
laajuudessa (op), onko kyse tutkintojen pakollisista opinnoista ja miten yhteistyö on 
organisoitu (sopimukset)? 

 

Yhteistä opetustarjontaa ovat Metropolian yhteiset valinnaiset opintokokonaisuudet (pääosin 15 op:n 
laajuisia). Näitä on tarjolla (2 - 4 / alue) mm. liiketoiminnasta, muotoilusta, hyvinvoinnista ja 
luovuudesta sekä kestävästä kehityksestä. Lisäksi mm. sähköalan opinnoissa on yhteisiä 
opintokokonaisuuksia useamman tutkinto-ohjelman kesken. Sähköalan koulutuksessa on myös 
suunnitteilla laboratorioiden yhteiskäyttöä Aallon kanssa. Kaikkiaan yhteistä materiaalituotantoa 


Metropolian tutkinto-ohjelmien ja opettajien kesken on jonkin verran ja se on yhteisopettajuuden 
myötä lisääntymässä koko ajan. 

 

Metropolia liittyi vuonna 2015 Matemaattisten aineiden opetuksen materiaalipankki Abacukseen 
(abacus.aalto.fi), jossa Metropolia koordinoi AMK-sektorin materiaalituotantoa ja on myös 
kouluttanut muita ammattikorkeakouluja sähköisten matemaattisten tehtävien tekoon. 

 

Vuoden 2015 alusta käynnistyivät sosiaali- ja terveysalalla ns. tutkintoon johtavat 
satelliittikoulutukset Kajaanin, Rovaniemen ja Kemi-Tornion alueiden kanssa bioanalytiikkojen ja 
röntgenhoitajien kouluttamiseksi. Yhteistyöammattikorkeakoulut tässä ovat Centria sekä Kajaanin ja 
Lapin ammattikorkeakoulu. Syksyllä 2015 samantyyppinen yhteistyö käynnistyi suuhygienistien ja 
röntgenhoitajien kouluttamiseksi Etelä-Karjalan alueelle yhteistyössä Saimian kanssa. Koulutukset 
toteutetaan Metropolian opetussuunnitelmien mukaisesti, ja Metropolialla on kaikkien 
yhteistyökumppaneiden kanssa sopimukset. 

YAMK-yhteistyötä on myös kliinisen asiantuntijasuuntauksen sisällä bioanalytiikan ja radiografian 
opinnoissa Oulun, Novian, Savonian ja Tampereen kanssa siten, että 20 op 90 op:stä toteutetaan 
yhteistyössä edellä mainittujen ammattikorkeakoulujen kanssa. Käynnistymässä on myös TAMKin 
kanssa hoitotyön yhteistoteutuksina gerontologinen hoitotyö 5 op sekä mielenterveys ja 
päihdehoitotyö 5 op. Keväällä 2015 on toteutettu Espoon uuteen sairaalaan liittyvä 
innovaatioprojekti 10 op yhteistyössä Laurean ja Omnian kanssa (oppilaitoksilla ei 
yhteistyösopimusta). 

 

Suunnitteilla on mm. vaatetusalalla yhteisiä kansainvälisiä opintomoduuleja mm. VIA Universityn 
kanssa. 

 

Kulttuurituotannon YAMK-tutkinto 60 op tehdään kokonaan yhteistyössä Humanistisen 
ammattikorkeakoulun kanssa. Opetus- ja toteutussuunnitelma on tehty yhdessä ja opintojaksojen 
toteutuksesta vastaavat lehtorit molemmista korkeakouluista (yksin tai yhteisopettajuus). Fyysisesti 
opinnot toteutetaan vuorovuosittain Metropolian ja Humakin tiloissa. Hallinnollisesti opiskelijat ovat 
kirjoilla jommassakummassa (puolet/puolet riippuen ensisijaisesta hakukohteestaan). 

 

Kulttuurituotannossa on tehty yhteistyötä Arcadan kanssa vapaasti valittavissa opinnoissa niin, että 
opiskelijat ovat voineet osallistua toisen ammattikorkeakoulun opintojaksolle. 

Metropolia on mukana tammikuussa 2015 aloitetussa, TAMKin koordinoimassa 10 polkua -
projektissa, jossa kymmenen ammattikorkeakoulun kanssa kehitetään kymmenen viiden 
opintopisteen ICT-tekniikan opintojaksoa. Pilotointi on keväällä 2016. Tämä liittyy suurempaan ICT-
profilointi-kokonaisuuteen. 

 

Metropolia on käyttänyt Viopen ohjelmoinnin verkko-oppimisympäristöä 15 vuotta. Ympäristössä on 
noin 12 ohjelmoinnin kurssia sekä suomeksi että englanniksi. Tietotekniikan koulutuksessa on 
käytetty Helsingin yliopiston java-verkkokurssia (9 op) jo muutama vuosi. 

 

Metropolia toteuttaa strategisen kumppaninsa HTW Berlinin kanssa yhteistyössä Construction and 
Real Estate Management -yamk-koulutusta. 

 

Metropolian, Haaga-Helian ja Laurean strateginen liittouma vahvistaa ja laajentaa opetustarjontaa ja 
oppimateriaalia koskevaa yhteistyötä merkittävästi samoin kuin Metropolian ja Aallon välinen 
strateginen kumppanuus. 

 


9. Mitä toimenpiteitä korkeakoululla on avoimen (MOOC -tyyppisen) opetustarjonnan 
luomiseksi esimerkiksi erityisesti toisen asteen opiskelijoiden käyttöön. Onko tässä kyse lain 
tarkoittamasta avoimesta korkeakouluopetuksesta, täydennyskoulutuksesta vai muusta 
avoimesta tarjonnasta (esim. studia generalia -tyyppisestä toiminnasta) vai opetus- ja 
opiskelumateriaalista? 

 

Verkko-opetustarjonnasta (myös MOOC) on käyty neuvotteluja toisen asteen oppilaitosten kanssa. 
Neuvotteluja on käynnissä tekniikan, sosiaali- ja terveysalan, liiketoiminnan sekä kulttuurin aloilla. 

 

Musiikissa on keväällä 2016 tarkoitus julkistaa avointa oppimateriaalia. Sosiaali- ja terveysalalla on 
useampia kertoja vuodessa järjestettäviä MOOC-tyyppisiä opintokokonaisuuksia. 

 

Kulttuurituotantoa tarjoavat ammattikorkeakoulut (Humak, Arcada, Seinäjoki, Metropolia) ovat 
keskustelleet yhteisestä MOOC-tarjonnasta ja tavoitteena saada ensimmäinen yhteinen 5 op:n 
MOOC-kurssi kulttuurituotannon alalta keväälle 2017. Liiketaloudessa suunnitellaan yhteistyötä 
kauppaoppilaitoksen kanssa avoimen tarjontana. Samoin talotekniikassa suunnitellaan avoimen 
tarjontana opintoja toisen asteen opiskelijoille. Tavoitteena, että ensimmäinen opintojakso (15 op) 
olisi tarjolla syksyllä 2016. 

 

Metropolian, Haaga-Helian ja Laurean strategisessa liittoumassa lisätään verkko-opintoja, jotka 
soveltuvat avoimeen ammattikorkeakoulun tarjontaan ja tutkintoon johtaviin koulutuksiin. Samoin 
lisätään Metropolian ja Aallon välisiä avoimeen ammattikorkeakoulu-/yliopistotarjontaan sekä 
tutkintoon johtaviin koulutuksiin liittyviä verkkopohjaisia opintoja. 

 

D) Opintojen ympärivuotistaminen 

 

10. Kuinka laajasti korkeakoulussa on mahdollista suorittaa kesäopintoja? Järjestättekö 
yhteisiä kesäopintoja muiden korkeakoulujen kanssa? Kuinka laajasti järjestätte 
verkkokursseja ja intensiivikursseja? Miten aiotte parantaa kesäopintomahdollisuuksia? 

 

Kesäopintojen määrää on lisätty huomattavasti viime vuosina ja vuonna 2016 jo 73 kurssia toteutuu 
kesäopintoina. Kansainvälistä vaihtoa on osana kesäopintoja, joiden suosio lisääntynyt. Opintoja on 
tekniikan ja liikenteen, liiketalouden sekä sosiaali - ja terveysalalta. Liiketalouden alalta kesäopintoja 
on tarjottu ylemmän ammattikorkeakoulututkintojen puolelta. 

 

Kesäopintotarjonnassa on mm. kansainvälisiä kesäkouluja (Information Technology Summer School 
sekä Business School - Master’s Summer School). Näihin kesäkouluihin voivat osallistua niin 
Metropolian opiskelijat kuin kansallisten ja kansainvälisten partnerioppilaitosten opiskelijat. Opiskelu 
on mahdollista myös avoimen AMK:n kautta. Kansainvälisiä kesäintensiivikursseja on suunnitteilla 
myös mm. vaatetusalalle. 

 

Metropolian opetussuunnitelmassa on useita koko Metropolian yhteisiä valinnaisia monialaisia 
opintojaksoja. Näistä opintojaksoista on suunnitteilla myös kesäopintoja. 

 

Yleisesti kesäopintoina monissa tutkinto-ohjelmissa suoritetaan työharjoitteluja sekä yksilöllisiä 
työelämäprojekteja. Kesäisin on mahdollista suorittaa myös ns. kirjallisia itseopiskelupaketteja. Mm. 
sosiaali- ja terveysalalla voi kesäisin suorittaa varsin laajasti erilaisia teoriaopintoja (n. 40 op). 

 

Tekniikan NonStop-virtuaalitarjonnassa on runsaasti sekä opintojaksoja että laajempia (jopa 30 op) 
opintomoduuleja, joita voi suorittaa läpi vuoden. 

 


Yhteisen kesäopintotarjonnan suunnittelu Laurean ja Haaga-Helian kanssa on käynnissä mm. 
liiketaloudessa sekä sosiaali- ja terveysalalla. 

 

Metropolia, Haaga-Helia ja Laurea käynnistävät yhdessä Professional Summer Schoolin kesällä 
2016. 

 

11. Kuinka laajasti järjestätte opintoja iltaisin ja viikonloppuisin? Kuinka paljon järjestätte 
MOOCeja tai muita verkkokursseja? Onko teillä käytössänne tenttiakvaario kaikissa 
tiedekunnissa? Mitä aiotte tehdä monipuolisten opintomahdollisuuksien lisäämiseksi? 

 

Monimuotokoulutusta on jatkuvasti kehitetty vastaamaan ajan haasteisiin, erityisesti lyhyet 
säännölliset intensiivijaksot yhdistettynä sulautuvaan oppimiseen (e-oppiminen) on tuottanut parasta 
tulosta. Opiskelijat ovat sitoutuneita ja motivoituneita, ja opinnot rytmittyvät muun elämän kanssa. 

 

Ilta- ja viikonloppuopetusta tarjotaan perustutkinnoissa hyvin harkiten, johtuen huonoista 
läpimenoasteista ja opiskelijoiden heikosta suoriutumisesta opinnoissa. Ilta- ja viikonloppuopetusta 
on vähennetty myös kustannussyistä miltei jokaisessa tutkinto-ohjelmassa. Monimuoto-opetuksessa 
sekä YAMK-opinnoissa ilta- ja viikonloppuopetusta kuitenkin hyödynnetään miltei jokaisessa 
monimuoto-opetusta tarjoavassa tutkinto-ohjelmassa. Kaikkinensa luentoja järjestetään jonkin 
verran myös iltaisin. 

 

Opintojen suorittaminen tapahtuu tänä päivänä yhä enemmän monimuotoisten, verkon kautta 
tarjottavien tehtävien avulla. Tämä on myös vähentänyt radikaalisti perinteisen tentin käyttöä, ja 
siksi emme ole ottaneet koko talon tasolla tenttiakvaariota käyttöön. Joissakin tutkinto-ohjelmissa 
sähköinen tenttiminen on kuitenkin ollut jo muutamia vuosia käytössä. Näissä on pääasiassa 
hyödynnetty Moodlen verkkotenttimisen mahdollisuuksia. Exam-konsortioon liittyminen on kuitenkin 
harkinnassa. 

 

MOOC-tarjonta on tällä hetkellä varsin vähäistä. MOOC- ja verkkokurssitarjontaa on tavoitteena 
lisätä. Monissa tutkinto-ohjelmissa kehitetään olemassa oleviin opintojaksoihin rinnakkaisia 
verkkototeutuksia. Lisäksi tekniikan puolella on laajat verkossa tarjottavat NonStop-virtuaaliopinnot. 

 

E) Muuta 

 

12. Mitä muita toimenpiteitä on meneillään tai harkitaan työelämään siirtymisen 
nopeuttamiseksi? 

 

Eri koulutusaloille on rakennettu osaamiskeskittymiä, joissa opiskelu tapahtuu osittain 
työelämäkonteksteissa. Nämä rajapinnat tarjoavat mahdollisuuden osaamisen hankkimiseen sekä 
työelämän metataitojen harjoitteluun luontevassa kontekstissa. 

Tahtotilamme on laajentaa ja syventää työelämäyhteistyö yksittäisten aktiivitoimijoiden ad-hoc 
hankkeista vakiintuneeksi oppimisympäristöksi. Yhteisissä osaamiskeskittymissä lisääntyy 
korkeakoulun ja työelämän välinen vuorovaikutus ja osaamisen jakaminen, joka vie aloja eteenpäin. 
Lisäksi innovaatiotoiminnan voimakas kehittyminen lisää startup-toimintaa ja luo uusia 
työmahdollisuuksia jo opintojen aikana. Metropoliassa on pilotoitu yrityskumppanuusmalli ja se 
otetaan käyttöön laajemmin vuosien 2016 - 2017 aikana. 

 

Metropoliassa on käynnistetty turvapaikanhakijoiden ja maahanmuuttajien osaamisen näyttökeskus 
keväällä 2016. 


